---
title: गोवा क्रांति दिवस 
author: researchteam
category: gandhi
---

आज गोवा क्रांति दिवस की 75 वीं वर्षगांठ है। दक्षिण गोवा के मडगांव में 18 जून, 1946 को डॉ राममनोहर लोहिया ने साढ़े चार सौ वर्षों के पुर्तगाली शासन के विरुद्ध गोवावासियों में संघर्ष करने का जज़्बा पैदा किया गया था। संयोग से यह वर्ष गोवा की आजादी का सांठवा सालगिरह भी है। इस अवसर पर डा० राममनोहर लोहिया द्वारा लिखित पुस्तक 'एक्शन इन गोवा' का विमोचन हो रहा है। पहली बार यह किताब जनवरी, 1947 में प्रकाशित हुई थी। सात दशक बाद इसका पुनर्प्रकाशन डा० लोहिया रिसर्च फाउंडेशन द्वारा किया गया है।

वर्ष 1933 में जर्मनी से पढ़ाई पूरी कर डा० लोहिया भारत पहुंचे तथा महात्मा गांधी के अनुयायी अपने पिता हिरालाल लोहिया की राह पर चलते हुए स्वतंत्रता की लड़ाई में शामिल हो गये। डा० लोहिया गोवा के हालात से वाकिफ थे। वर्ष 1938 में ही उन्होंने कहा था, 'गोवा भारत का अभिन्न हिस्सा है। हम गोवा की आजादी और एकता की लड़ाई को पुर्तगाली सत्ता से दबने नहीं देंगे।'
गोवा आने के कुछ दिन बाद ही डॉ० लोहिया जनसभा के लिए मडगांव स्थित नगरपालिका मैदान (अब लोहिया मैदान) पहुंचे तो वहां गगनभेदी नारे गूंजने लगे। गोवा में यह पहला मंजर था कि भारी बारिश के बावजूद मैदान में लगभग 20-25 हजार लोगों की भीड़ जमा थी। मशीनगनें लगाकर खौफ पैदा करने की तैयारी पुर्तगाली पुलिस ने कर रखी थी, लेकिन आजादी के दीवाने गोमंतक निर्भय होकर जनसभा में आए थे। पुर्तगाली पुलिस कप्तान जोसे फोर्तुनातो मिरांद ने लोहिया को रोकने की कोशिश की और अपना रिवाल्वर तक तान दिया। डॉ० लोहिया ने जन सैलाब की तरफ ध्यान दिलाते हुए कप्तान मिरांद से धैर्य रखने को कहा। पुर्तगाली पुलिस सिविल नाफरमानी कि इस घटना को देखकर हैरत में पड़ गए। वहां मौजूद जनता भी इस अचूक अस्त्र को विस्मय भाव से देख रही थी। भाषण देने के पहले  ही डॉ० लोहिया और मेनेजिस को गिरफ्तार कर लिया गया। डॉ० लोहिया को ज्ञात था कि पहले से घोषित इस जनसभा में उन्हें भाषण देने से रोका जाएगा। इसलिए वह अपना भाषण लिखकर भी लाए थे। गिरफ्तारी के बाद उनके भाषण की हजारों प्रतियां वहां मौजूद लोगों में बात दी गयी।गिरफ्तारी के बाद लोहिया और मेनेजिस को पुर्तगाली प्रशासन ने गोवा की सीमा से बाहर छोड़ दिया, पर 3 महीने बाद उन्हें 29 सितंबर को फिर डॉ ० लोहिया गोवा के लिए रवाना हुए।उन्हें फिर गिरफ्तार कर आग्वादा किला जेल भेज दिया गया| गिरफ्तारी की चर्चा देश-विदेश में होने लगी तो कुछ दिन बाद उन्हें रिहा कर दिया गया।

डॉक्टर लोहिया ने 18 जून ;1946 को जो चिंगारी पैदा की वह धीरे-धीरे शोले में तब्दील होने लगा। गोवा मुक्ति संग्राम में डॉ० टीबी कुन्हाण, पुरुषोत्तम काकोडकर, लक्ष्मीकांत भेंमडे़, मधु लिमये, त्रिदीब चौधरी समेत कई प्रभावी लोग शामिल हो गये। देखते-देखते गोवा की स्वाधीनता पूरे देश की लड़ाई बन गई और अंततः 19 दिसंबर को गोवा 450 वर्षों की पुर्तगाली दासता से मुक्त हो गया। गोवा के बारे में डॉ० लोहिया ने 18 जून, 1946 के भाषण में कहा था- गोवा स्वतंत्र राज्य रहेगा या महाराष्ट्र में शामिल होगा,यह निर्णय लेने का अधिकार सिर्फ गोमंतकों को है।

प्रस्तुति

अभिषेक रंजन सिंह

अध्यक्ष, लोहिया रिसर्च फाउंडेशन


आभार

रिसर्च टीम

गांधी स्वाध्याय मंडल

राजधानी महाविद्यालय

दिल्ली विश्वविद्यालय
